台慶劇《新聞女王2》星期一就會喺翡翠台首播，一眾演員為新一輯更精彩嘅故事劇情落力演出，而總監製 鍾澍佳 就同「Man姐」 佘詩曼 仲有新加入嘅 黃宗澤 呢日帶領大家齊齊宣佈劇集正式煞科完工喇。影視製作時間唔穩定又要時刻以最佳狀態面對鏡頭，大家對煞科當然都鬆一口氣啦，阿佘就話終於可以好好休息，仲要瞓到自然醒，連佳導都話雖然終有覺好瞓，不過隨之而來就係不捨，因為要同幾年來無時無刻都喺腦海之中嘅各個角色告別呀。高海寧 一樣話同相處幾個月嘅好拍檔分別唔捨得，仲話寄望阿佘安排聚會見面呀。王敏奕 新一輯主要對手係阿佘 同 李施嬅 ，Man姐就大讚Venus大幅度成長，搞到Venus面都紅哂。而上輯有親熱戲嘅 何廣沛 今次似乎繼續會有情感上發展，仲越講越面紅。至於 陳曉華 就大爆一開工就狂鬧Man姐，其實日日都提心吊膽，仲話希望再有下一季可以做個好人咁話喎。